# بررسی سلامت

برای این که بتوانید از قابلیت [استقرار بدون اختلال](./zero-downtime-deployment.md) لیارا بیشترین استفاده را ببرید، توصیه می‌شود که از قابلیت **بررسی سلامت** هم استفاده کنید.
با فعال‌سازی این قابلیت، در هر استقرار جدید، یک تست از سلامت برنامه گرفته می‌شود و تا زمانی که تست آن، ناموفق باشد، ترافیک برنامه به استقرار جدید، منتقل نمی‌شود و استقرار موفق قبلی، کماکان مسئول پردازش درخواست‌های ارسالی به برنامه‌تان خواهد بود.

بررسی سلامت به این شکل کار می‌کند که شما یک دستور مشخصی را تعریف می‌کنید و لیارا در بازه‌های مشخص، این دستور را در استقرار جدید شما اجرا می‌کند. اگر نتیجه موفقیت‌آمیز باشد، استقرار شما **موفق** در نظر گرفته می‌شود؛ در غیر این‌صورت، استقرار جدید شما، **ناموفق** تلقی خواهد شد.

## ایجاد تست بررسی سلامت
برای ایجاد این تست، کافیست تا در مسیر اصلی پروژه خود، یک فایل به نام `liara.json` ایجاد کنید و محتوای زیر را، درون آن، قرار دهید:

```json
{
  "port": 3000,
  "healthCheck": {
    "command": "curl --fail http://localhost:3000 || exit 1",
    "interval": 30,
    "timeout": 15,
    "retries": 2,
    "startPeriod": 5
  }
}
```

> [!NOTICE]
> در نظر داشته باشید که در فیلد `port` و همچنین در فیلد `command` بعد از `:` باید پورتی که برنامه‌تان در آن به درخواست کاربران گوش می‌دهد را، وارد کنید.

در قطعه کد بالا، از ابزار `curl` استفاده می‌شود. البته شما می‌توانید از ابزارهای دیگری استفاده کنید؛ به شرطی که این ابزار در سرور برنامه‌تان نصب باشد. 

> [!NOTICE]
> در نظر داشته باشید که لیارا به صورت پیش‌فرض، `curl` را روی تمام پلتفرم‌های پشتیبانی شده نصب دارد. 

دستور `curl --fail http://localhost:3000 || exit 1` به این صورت عمل می‌کند که یا وب‌سرور شما Status 200 برمیگرداند و در نتیجه curl با کد 0 خارج می‌شود (عملیات موفقیت‌آمیز) و یا این که وب‌سرور شما Status 200 برنمیگرداند و عملیات ناموفق است.

در قطعه کد فوق، بعد از اجرا درآمدن استقرار جدید در بخش [رویدادها](./events.md)، برنامه به اندازه مدت زمانی که در فیلد `startPeriod` مشخص شده است؛ منتظر می‌ماند (در مثال فوق، این مقدار برابر با 5 ثانیه است). چرا که گاهاً برنامه ما در چند ثانیه‌ی اول پاسخ‌گوی کاربر نیست و برای مثال نیازمند اتصال به دیتابیس است و این مورد ممکن است چندثانیه‌ای طول بکشد.

بعد از اتمام 5 ثانیه، لیارا به اندازه مدت زمانی که در فیلد `interval` مشخص شده است؛ منتظر می‌ماند و سپس دستور مشخص شده در فیلد `command` را، اجرا می‌کند. در واقع اولین تست سلامت پس از گذشت مدت زمان مشخص شده در فیلدهای `startPeriod` و `interval` اجرا می‌شود که در قطعه کد فوق، بعد از گذشت 35 ثانیه، این اتفاق خواهد افتاد.

در ادامه، وب‌سرور به اندازه مقداری که در فیلد `timeout` مشخص شده، فرصت پاسخ‌دهی دارد. اگر پاسخی ندهد؛ تست ناموفق خواهد بود.

![health-check-example](https://files.liara.ir/liara/docs/health-check.jpg)

## استقرار ناسالم
در صورتی که تست‌های سلامت استقرار جدید شما ناموفق باشد، در شرایط مختلف، لیارا واکنش‌های متفاوتی نشان خواهد داد:

1) در زمانی که استقرار جدیدی انجام داده‌اید، ترافیک به استقرار با تست ناموفق هدایت نمی‌شود و صرفاً زمانی که استقرار جدید، تست‌های خود را با موفقیت سپری کند؛ می‌تواند ترافیک ورودی برنامه‌ی شما را پردازش کند.

2) در صورتی که استقرار انجام شود و ساعت‌ها، یا روزهای بعد به هر دلیلی، استقرا جدید تست ناموفقی ثبت کند؛ لیارا به صورت خودکار، برنامه را ری‌استارت می‌کند تا مشکل احتمالی برطرف شود و برنامه بتواند سرویس‌دهی کند و شما بتوانید در زمان مناسب مشکل برنامه را پیدا کرده و آن را رفع کنید. این اتفاق زمانی رخ می‌دهد که برنامه شما روشن است اما به هر دلیلی پاسخ‌گوی کاربر نیست و نیاز به ری‌استارت دارد.





